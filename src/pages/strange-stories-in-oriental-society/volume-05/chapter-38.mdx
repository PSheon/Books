# 《金生色》

> 金生色，晉寧人也。娶同村木姓女。生一子，方周歲。金忽病，自分必死，謂妻曰：「我死，子必嫁，勿守也！」妻聞之，甘詞厚誓，期以必死。金搖手呼母曰：「我死，勞看阿保，勿令守也。」母哭應之。既而金果死。
>
> 木媼來吊，哭已，謂金母曰：「天降兇憂，婿遽遭命。女太幼弱，將何為計？」母悲悼中，聞媼言，不勝憤激，盛氣對曰：「必以守！」媼慚而罷。夜伴女寢，私謂女曰：「人盡夫也。以兒好手足，何患無良匹？小兒女不早作人家，眈眈守此襁褓物，寧非癡子？倘必令守，不宜以面目好相向。」金母過，頗聞絮語，益恚。明日：謂媼曰：「亡人有遺囑，本不教婦守也。今既急不能待，乃必以守！」媼怒而去。
>
> 母夜夢子來，涕泣相勸，心異之。使人言於木，約殯後聽婦所適。而詢諸術家，本年墓向不利。婦思自炫以售，縗絰之中，不忘塗澤。居家猶素妝，一歸寧，則嶄然新艷。母知之，心弗善也，以其將為他人婦，亦隱忍之。於是婦益肆。村中有無賴子董貴者，見而好之，以金啖金鄰嫗，求通殷勤於婦。夜分，由嫗家逾墻以達婦所，因與會合。往來積有旬日，醜聲四塞，所不知者惟母耳。
>
> 婦室夜惟一小婢，婦腹心也。一夕，兩情方洽，聞棺木震響，聲如爆竹。婢在外榻，見亡者自幛後出，帶劍入寢室去。俄聞二人駭詫聲，少頃，董裸奔出；無何，金捽婦發亦出。婦大嗥，母驚起，見婦赤體走去，方將啟關，問之不答。出門追視，寂不聞聲，竟迷所往。入婦室，燈火猶亮。見男子履，呼婢，婢始戰惕而出，具言其異，相與駭怪而已。董竄過鄰家，團伏墻隅，移時，聞人聲漸息，始起。身無寸縷，苦寒戰甚，將假衣於媼。視院中一室，雙扉虛掩，因而暫入。暗摸榻上，觸女子足，知為鄰子婦。頓生淫心，乘其寢，潛就私之。婦醒，問：「汝來乎？」應曰：「諾。」婦竟不疑，狎褻備至。先是，鄰子以故赴北村，囑妻掩戶以待其歸。既返，聞室內有聲，疑而審聽，音態絕穢。大怒，操戈入室。董懼，竄於床下，子就戮之。又欲殺妻；妻泣而告以誤，乃釋之。但不解床下何人，呼母起，共火之，僅能辨認。視之，奄有氣息。詰其所來，猶自供吐。而刃傷數處，血溢不止，少頃已絕。嫗倉皇失措，謂子曰：「捉奸而單戮之，子且奈何？」子不得已，遂又殺妻。
>
> 是夜，木翁方寢，聞戶外拉雜之聲，出窺則火熾於簷，而縱火人猶徬徨未去。翁大呼，家人畢集，幸火初燃，尚易撲滅。命人操弓駑，逐搜縱火者，見一人趫捷如猿，竟越垣去。垣外乃翁家桃園，園中四繚周墉皆峻固。數人梯登以望，蹤跡殊杳。惟墻下塊然微動，問之不應，射之而軟。啟扉往驗，則女子白身臥，矢貫胸腦。細燭之，則翁女而金婦也。駭告主人，翁媼驚惕欲絕，不解其故。女合眸，面色灰敗，口氣細於屬絲。使人拔腦矢不可出，足踏頂而後出之。女嚶然一聲，血暴注，氣亦遂絕。
>
> 翁大懼，計無所出。既曙，以實情白金母，長跽哀祈。而金母殊不怨怒，但告以故，令自營葬。金有叔兄生光，怒登翁門，詬數前非。翁慚沮，賂令罷歸。而終不知婦所私者何人。俄鄰子以執奸自首，既薄責釋訖。而婦兄馬彪素健訟，具詞控妹冤。官拘嫗，嫗懼，悉供顛末。又喚金母，母托疾，令生光代質，具陳底裏。於是前狀並發，牽木翁夫婦盡出，一切廉得其情。木以誨女嫁，坐縱淫，笞；使自贖，家產蕩焉。鄰嫗導淫，杖之斃。案乃結。
>
> 異史氏曰：「金氏子其神乎！諄囑醮婦，抑何明也！一人不殺，而諸恨並雪，可不謂神乎！鄰媼誘人婦，而反淫己婦；木媼愛女，而卒以殺女。鳴呼！『欲知後日因，當前作者是』，報更速於來生矣！」

TODO
