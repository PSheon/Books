# 《孝子》

> 青州東香山之前，有周順亭者，事母至孝。母股生巨疽，痛不可忍，晝夜嚬呻。周撫肌進藥，至忘寢食。數月不痊，周憂煎無以為計。夢父告曰：「母疾賴汝孝。然此瘡非人膏塗之不能愈，徒勞焦惻也。」醒而異之。乃起，以利刃割脅肉，肉脫落，覺不甚苦。急以布纏腰際，血亦不注。於是烹肉持膏，敷母患處，痛截然頓止。母喜問：「何藥而靈效如此？」周詭對之。母瘡尋愈。周每掩護割處，即妻子亦不知也。既痊，有巨疤如掌，妻詰之，始得其詳。
>
> 異史氏曰：「封股傷生，君子不貴。然愚夫婦何知傷生為不孝哉？亦行其心之所不自己者而已。有斯人而知孝子之真，猶在天壤耳。」

TODO
