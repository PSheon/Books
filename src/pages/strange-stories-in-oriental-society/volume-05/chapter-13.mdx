# 《農人》

> 有農人耕於山下，婦以陶器為餉，食已置器壟畔，向暮視之，器中餘粥盡空。如是者屢。心疑之，因睨注以覘之。有狐來，探首器中。農人荷鋤潛往，力擊之，狐驚竄走。器囊頭，苦不得脫，狐顛蹶觸器碎落，出首，見農人，竄益急，越山而去。
>
> 後數年，山南有貴家女，苦狐纏祟，敕勒無靈。狐謂女曰：「紙上符咒，能奈我何！」女給之曰：「汝道術良深，可幸永好。顧不知生平亦有所畏者否？」狐曰：「我罔所怖。但十年前在北山時，嘗竊食田畔，被一人戴闊笠，持曲項兵，幾為所戮，至今猶悸。」女告父。父思投其所畏，但不知姓名、居里，無從問訊。會僕以故至山村，向人偶道。旁一人驚曰：「此與予曩年事適相符，將無向所逐狐，今能為怪耶？」僕異之，歸告主人。主人喜，即命僕持馬招農人來，敬白所求。農人笑曰：「曩所遇誠有之，顧未必即為此物。且既能怪變，豈復畏一農人？」貴家固強之，使披戴如爾日狀，入室以鋤卓地：吒曰：「我日覓汝不可得，汝乃逃匿在此耶！今相值，決殺不宥！」言已，即聞狐鳴於室。農人益作威怒，狐即哀告乞命，農人叱曰：「速去，釋汝。」女見狐捧頭鼠竄而去。自是遂安。

TODO
