# 《綠衣女》

> 於璟，字小宋，益都人，讀書醴泉寺。夜方披誦，忽一女子在窗外贊曰：「於相公勤讀哉！」因念深山何處得女子？方疑思間，女子已推扉笑入，曰：「勤讀哉！」於驚起，視之，綠衣長裙，婉妙無比。於知非人，因詰里居。女曰：「君視妾當非能咋噬者，何勞窮問？」於心好之，遂與寢處。羅襦既解，腰細殆不盈掬。更籌方盡，翩然遂出。由此無夕不至。
>
> 一夕共酌，談吐間妙解音律。於曰：「卿聲嬌細，倘度一曲，必能消魂。」女笑曰：「不敢度曲，恐銷君魂耳。」於固請之。曰：「妾非吝惜，恐他人所聞。君必欲之，請便獻醜，但只微聲示意可耳」遂以蓮鉤輕點床足，歌云：「樹上烏臼鳥，賺奴中夜散。不怨繡鞋濕，只恐郎無伴。」聲細如蠅，裁可辨認。而靜聽之，宛轉滑烈，動耳搖心。
>
> 歌已，啟門窺曰：「防窗外有人。」繞屋周視，乃入。生曰：「卿何疑懼之深？笑曰：「諺云：『偷生鬼子常畏人。』妾之謂矣。」既而就寢，惕然不喜，曰：「生平之分，殆止此乎？」於急問之，女曰：「妾心動，妾祿盡矣。」於慰之曰：「心動眼輶，蓋是常也，何遽此云？」女稍釋，復相綢繆。更漏既歇，披衣下榻。方將啟關，徘徊復返，曰：「不知何故，只是心怯。乞送我出門。」於果起，送諸門外。女曰：「君佇望我，我逾垣去，君方歸。」於曰：「諾。」
>
> 視女轉過房廊，寂不復見。方欲歸寢，聞女號救甚急。於奔往，四顧無跡，聲在簷間。舉首細視，則一蛛大如彈，摶捉一物，哀鳴聲嘶。於破網挑下，去其縛纏，則一綠蜂，奄然將斃矣。捉歸室中置案頭，停蘇移時，始能行步。徐登硯池，自以身投墨汁，出伏幾上，走作「謝」字。頻展雙翼，已乃穿窗而去。自此遂絕。

TODO
