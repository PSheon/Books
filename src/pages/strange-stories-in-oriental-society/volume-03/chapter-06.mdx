# 《丐僧》

> 濟南一僧，不知何許人。赤足衣百衲，日於芙蓉、明湖諸館，誦經抄募。與以酒食錢粟皆弗受，叩所需又不答。終日未嘗見其餐飯。或勸之曰：「師既不茹葷酒，當募山村僻巷中，何日日往來於膻鬧之場？」僧合眸諷誦，睫毛長指許，若不聞。少旋又語之，僧遽張目厲聲曰：「要如此化！」又誦不已。久之自出而去，或從其後，固詰其必如此之故，走不應。叩之數四，又厲聲曰：「非汝所知！老僧要如此化！」積數日，忽出南城，臥道側如殭，三日不動。居民恐其餓死，貽累近郭，因集勸他徙。欲飯飯之，欲錢錢之，僧瞑然不動，群搖而語之。僧怒，於衲中出短刀，自剖其腹，以手入內理腸於道，而氣隨絕。眾駭告郡，蒿葬之。異日為犬所穴，席見；踏之似空，發視之，席封如故，猶空繭然。

TODO
