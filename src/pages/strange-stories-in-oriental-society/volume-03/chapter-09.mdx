# 《蘇仙》

> 高公明圖知郴州時，有民女蘇氏浣衣於河，河中有巨石，女踞其上。有苔一縷，綠滑可愛，浮水漾動，繞石三匝。女視之心動。既歸而娠，腹漸大，母私詰之，女以情告，母不能解。數月竟舉一子，欲置隘巷，女不忍也，藏諸櫝而養之。遂矢志不嫁，以明其不二也。然不夫而孕，終以為羞。
>
> 兒至七歲未嘗出以見人，兒忽謂母曰：「兒漸長，幽禁何可長也？去之不為母累。」問所之。曰：「我非人種，行將騰霄昂壑耳。」女泣詢歸期。答曰：「待母屬纊兒始來。去後倘有所需，可啟藏兒櫝索之，必能如願。」言已，拜母竟去。出而望之，已杳矣。女告母，母大奇之。女堅守舊志，與母相依，而家益落。偶缺晨炊，仰屋無計。忽憶兒言，往啟櫝，果得米，賴以舉火。自是有求輒應。逾三年母病卒，一切葬具皆取給於櫝。
>
> 既葬，女獨居三十年，未嘗窺戶。一日鄰婦乞火者，見其兀坐空閨，語移時始去。居無何，忽見彩雲繞女舍，亭亭如蓋，中有一入盛服立，審視則蘇女也。回翔久之，漸高不見。鄰人共疑之，窺諸其室，見女靚妝凝坐，氣則已絕。眾以其無歸，議為殯殮。忽一少年入，豐姿俊偉，向眾申謝。鄰人向亦竊知女有子，故不之疑。少年出金葬母，值二桃於墓，乃別而去。數步之外，足下生云，不可復見。後桃結實甘芳，居人謂之「蘇仙桃」，樹年年華茂，更不衰朽。官是地者，每攜實以饋親友。

TODO
