# 《番僧》

> 釋體空言：在青州見二番僧，像貌奇古，耳綴雙環，被黃布，須發鬈如羊角，自言從西域來。聞太守重佛，謁之，太守遣二隸送詣叢林，和尚靈轡不甚禮之。執事者見其人異，私款之，止宿焉。或問：「西域多異人，羅漢得毋有奇術否？」其一囅然笑，出手於袖，掌中托小塔，高裁盈尺，玲瓏可愛。壁上最高處，有小龕，僧擲塔其中，矗然端立，無少偏倚。視塔上有舍利放光，照耀一室。少間以手招之，仍落掌中。其一僧乃袒臂，伸左肱，長可六七尺，而右肱縮無有矣；轉伸右肱亦如左狀。

TODO
