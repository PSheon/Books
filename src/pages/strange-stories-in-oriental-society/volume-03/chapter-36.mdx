# 《番僧》

> 韓光祿大千之僕夜宿廈間，見樓上有燈如明星，未幾，熒熒飄落，及地化為犬。睨之，轉舍後去，急起潛尾之，入院中化為女子。心知其狐，還臥故所。俄女子自後來，僕佯寐以觀其變。女俯而撼之，僕偽作醒狀，問其為誰，女不答。僕曰：「樓上燈光非子也耶？」女曰：「既知之，何問焉？」遂共宿之。晝別宵會以為常。
>
> 主人知之，使二人夾僕臥，二人既醒，則身臥床下，亦不覺墮自何時。主人益怒，謂僕曰：「來時，當捉之來；不然則有鞭楚！」僕不敢言，諾而退，因念捉之難，不捉懼罪，展轉無策。忽憶女子一小紅衫密著其體，未肯暫脫，必其要害，執此可以脅之。夜來女至，問：「主人囑汝捉我乎？」曰：「良有之。但我兩人情好，何肯此為？」及寢，陰掬其衫，女急啼，力脫而去。從此遂絕。後僕自他方歸，遙見女子坐道周，至前則舉袖障面。僕下騎呼曰：「何作此態？」女乃起握手曰：「我謂子已忘舊好矣。既戀戀有故人意。情尚可原。前事出於主命，亦不汝怪也。但緣分已盡，今設小酌，請入為別。」時秋初，高梁正茂。女攜與俱入，則中有巨第。系馬而入，廳堂中酒肴已列。甫坐，群婢行炙。日將暮，僕有事欲覆主命，遂別，既出，則依然田隴耳。

TODO
