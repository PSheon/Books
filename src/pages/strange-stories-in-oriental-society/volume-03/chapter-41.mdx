# 《李司鑒》

> 李司鑒，永年舉人也，於康熙四年九月二十八日，打死其妻李氏。地方報廣平，行永年查審。司鑒在府前，忽於肉架上奪一屠刀，奔入城隍廟登戲臺上對神而跪。自言：「神責我不當聽信奸人，在鄉黨顛倒是非，著我割耳。」遂將左耳割落，拋臺下。又言：「神責我不應騙人錢財，著我割指。」遂將左指剁去。又言：「神責我不當奸淫婦女，使我割腎。」遂自閹，昏迷殭僕。時總督朱雲門題參革褫究擬，已奉諭旨，而司鑒已伏冥誅矣。邸抄。

TODO
