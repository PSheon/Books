# 《夢別》

> 王春李先生之祖，與先叔祖玉田公交最好。一夜夢公至其家，黯然相語。問：「何來？」曰：「僕將長往，故與君來別耳。」問：「何之？」曰：「遠矣。」遂出。送至谷中，見石壁有裂罅，便拱手作別，以背向罅，逡巡倒行而入，呼之不應，因而驚寐。及明以告太公敬一，且使備吊具，曰：「玉田公捐舍矣！」太公請先探之，信而後吊之。不聽，竟以素服往，至門則提幡掛矣。嗚呼！古人於友，其死生相信如此，喪輿待巨卿而行，豈妄哉！

TODO
