# 《戲術》

> 有桶戲者，桶可容升，無底中空，亦如俗戲。戲人以二席置街上，持一升入桶中，旋出，即有白米滿升傾注席上，又取又傾，頃刻兩席皆滿。然後一一量入，畢而舉之猶空桶。奇在多也。
>
> 利津李見田，在顏鎮閑游陶場，欲市巨甕，與陶人爭直，不成而去。至夜，窯中未出者六十餘甕，啟視一空。陶人大驚，疑李，踵門求之。李謝不知，固哀之，乃曰：「我代汝出窯，一甕不損，在魁星樓下非與？」如言往視，果一一俱在。樓在鎮之南山，去場三里餘。傭工運之，三日乃盡。

TODO
