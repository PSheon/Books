# 《泥鬼》

> 青州石尚書茂華為諸生時，郡門外有大淵，不雨亦不涸。邑中獲大寇數十名，刑於淵上。鬼聚為祟，經過者輒曳入。一日，有某甲正遭困厄，忽聞群鬼惶竄曰：「石尚書至矣！」未幾公至，甲以狀告。公以堊灰題壁示云：「石某為禁約事：照得厥念無良，致嬰雷霆之怒；所謀不軌，遂遭斧鉞之誅。只宜返罔兩之心，爭相懺悔；庶幾洗髑髏之血，脫此沉淪。爾乃生已極刑，死猶聚惡。跳踉而至，披發成群；躑躅以前，搏膺作厲。黃泥塞耳，輒逞鬼子之兇；白晝為妖，幾斷行人之路！彼丘陵三尺外，管轄由人；豈乾坤兩大中，兇頑任爾？諭後各宜潛蹤，勿猶怙惡。無定河邊之骨，靜待輪回；金閨夢里之魂，還踐鄉土。如蹈前愆，必貽後悔！」自此鬼患遂絕，淵亦尋干。

TODO
