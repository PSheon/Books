# 《真生》

> 長安士人賈子龍，偶過鄰巷，見一客風度灑如，問之則真生，咸陽僦寓者也。心慕之。明日往投刺，適值其出；凡三謁皆不遇。乃陰使人窺其在舍而後過之，真走避不出；賈搜之始出。促膝傾談，大相知悅。賈就逆旅，遣僮行沽。真又善飲，能雅謔，樂甚。酒欲盡，真搜篋出飲器，玉卮無當，注杯酒其中，盎然已滿；以小盞挹取入壺，並無少減。賈異之，堅求其術。真曰：「我不願相見者，君無他短，但貪心未凈耳。此乃仙家隱術，何能相授。」賈曰：「冤哉！我何貪？間萌奢想者徒以貧耳！」一笑而散。由此往來無間，形骸盡忘。每值乏窘，真輒出黑石一塊，吹咒其上，以磨瓦礫，立刻化為白金，便以贈生；僅足所用，未嘗贏餘。賈每求益，真曰：「我言君貪，如何，如何！」賈思明告必不可得，將乘其醉睡，竊石而要之。一日飲既臥，賈潛起，搜諸衣底。真覺之，曰：「子真喪心，不可處也！」遂辭別，移居而去。
>
> 後年餘，賈游河干，見一石瑩潔，絕類真生物。拾之，珍藏若寶。過數日真忽至，眺然若有所失。賈慰問之，真曰：「君前所見，乃仙人點金石也。曩從抱真子游，彼憐我介，以此相貽。醉後失去，隱卜當在君所。如有還帶之恩，不敢忘報。」賈笑曰：「僕生平不敢欺友朋，誠如所卜。但知管仲之貧者，莫如鮑叔，君且奈何？」真請以百金為贈。賈曰：「百金非少，但授我口訣，一親試之無憾矣。」真恐其寡信。賈曰：「君自仙人，豈不知賈某寧失信於朋友者乎！」直授其訣。賈顧砌石上有巨石，將試之。真掣其肘，不聽前。賈乃俯掬半磚置砧上曰：「若此者非多耶？」真乃聽之。賈不磨磚而磨砧；真變色欲與爭，而砧已化為渾金。反石於真。真嘆曰：「業如此，復何言。然妄以福祿加人，必遭天譴。如逭我罪，施材百具、絮衣百領，肯之乎？」賈曰：「僕所欲得錢者，原非欲窖藏之也。君尚視我為守錢虜耶？」真喜而去。
>
> 賈得金，且施且賈，不三年施數已滿。真忽至，握手曰：「君信義人也！別後被福神奏帝，削去仙籍；蒙君博施，今幸以功德消罪。願勉之，勿替也。」賈問真：「系天上何曹？」曰：「我乃有道之狐耳。出身綦微。不堪孽累，故生平自愛，一毫不敢妄作。」賈為設酒，遂與歡飲如初。賈至九十餘，狐猶時至其家。
>
> 長山某賣解砒藥，即垂危灌之無不活。然秘其方，不傳人。一日以株連被逮。妻弟餉獄食，隱置砒霜。坐待食已乃告之，不信。少頃腹中潰動，始大驚，罵曰：「畜生！速向城中物色薛荔爪為末，清水一盞，將來！」妻弟如言。覓至，某已嘔瀉欲死，急服之，立刻而愈。其方始傳。此亦猶狐之秘其石也。

TODO
