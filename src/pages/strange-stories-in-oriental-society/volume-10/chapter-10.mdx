# 《三生》

> 湖南某，能記前生三世。一世為令尹，闈場入簾。有名士興於唐被黜落，憤懣而卒，至陰司執卷訟之。此狀一投，其同病死者以千萬計，推興為首，聚散成群。某被攝去對質。閻王問曰：「爾既衡文，何得黜佳士而進凡庸？」某辨曰：「上有總裁，某不過奉行之耳。」閻羅即發一簽，往拘主司。勾至，閻羅即述某言。主司曰：「某不過總其大成；雖有佳章，而房官不薦，吾何由見之？」閻羅曰：「此不得相諉，其失一也，例合答。」方將施刑，興不滿志，戛然大號；兩墀諸鬼，萬聲鳴和。閻羅問故，興抗言曰：「笞罪太輕，是必掘其雙睛，以為不識文字之報。」閻羅不肯，眾呼益厲。閻羅曰：「彼非不欲得佳文，特其所見鄙耳。」眾又請剖其心。閻羅不得已，使人褫去袍服，以白刃劙胸，兩人瀝血鳴嘶。眾始大快，皆曰：「吾輩抑鬱泉下，未有能一伸此氣者；今得興先生，怨氣都消矣。」哄然而散。
>
> 某受剖已，押投陜西為庶人子。年二十餘，值土寇大作，陷入盜中。有兵巡道往平賊，俘擄其眾，某亦在中。心猶自揣非賊，冀可辯釋。及見堂上官亦年二十餘，細視則興也。驚曰：「吾合休矣！」既而俘者盡釋，惟某後至，不容置辨，立斬之。某至陰司投狀訟興。閻羅不即拘，待其祿盡。
>
> 遲之三十年興方至，面質之。興以草菅人命罰作畜。稽某所為，曾撻其父母，其罪維均。某恐後世再報，請為大畜。閻羅判為大犬，興為小犬。某生於順天府市肆中。一日臥街頭，適有客自南攜金毛犬來，大如貍。某視之，興也。心易其小，齕之。小犬咬其喉下，系綴如鈴。大犬擺撲嗥竄，市人解之不得。兩犬俱斃。
>
> 並至陰司，互有爭論。閻羅曰：「冤冤相報，何時可已？今為若解之。」乃判興來世為某婿。某生慶雲，二十八舉於鄉。生一女，嫻靜娟好，世族爭委禽焉；皆不許。過臨郡，值學使發落諸生，其第一卷李生；即興也。遂挽至旅舍優待之。問其家適無偶，遂訂姻好。人皆謂憐才，而不知其有夙因也。及完娶，相得甚歡。然婿恃才輒侮翁，恆隔歲不一至其門。翁亦耐之。後婿中歲淹蹇，苦不得售，翁為百計營謀，始得連捷。從此和好如父子焉。
>
> 異史氏曰：「一被黜而三世不解，怨毒之甚至此哉！閻羅之調停固善；然墀下千萬眾，如此紛紛，毋亦天下之愛婿，皆冥中之悲鳴號動者耶？」

TODO
