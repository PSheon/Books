# 《何仙》

> 長山王公子瑞亭，能以乩卜。乩神自稱何仙，乃純陽弟子，或云是呂祖所跨鶴雲。每降，輒與人論文作詩。李太史質君師事之，丹黃課藝，理緒明切；太史揣摹成，何仙力居多焉，故文學士多皈依之。每為人決疑難事，多憑理，不甚言休咎。
>
> 辛未，朱文宗案臨濟南，試後，諸友請決第等。何仙索試藝，悉月旦之。有樂陵李忭，乃好學深思之士，其相好友在座，出其文代為之請。乩批云：「一等。」少間，又批云：「適評李生，據文為斷。然此生運氣大晦，應犯夏楚。異哉！文與數適不相符，豈文宗不論文耶？諸公少待，試往探之。」少頃，又書云：「適至提學署中，見文宗公事旁午，所焦慮者殊不在文也。一切付幕客，客六七人，粟生、例監都在其中，前生全無根氣，大半餓鬼道中游魂，乞食於四方者也。曾在黑暗獄中八百年，損其目之精氣，如人久在洞中，乍出則天地異色，無正明也。中有一二為人身所化者，閱卷分曹，恐不能適相值耳。」眾問挽回之術，書云：「其術至實，人所共曉，何必問？」眾會其意以告李。李懼，以文質孫太史子未，且訴以兆。太史贊其文，為解其惑。李心益壯，乩語不復置懷。案發，竟居四等。太史大駭，取其文復閱之，殊無疵摘。評云：「石門公祖素有文名，必不悠謬至此。此必幕中醉漢，不識句讀者所為。」於是眾益服何仙之神，共焚香祝謝之。乩又批云：「李生勿以暫時之屈，遂懷慚怍。當多寫試卷，益暴之，明歲可得優等。」李如言布之。久而署中亦聞，懸牌特慰之。科試果列前名，其靈應如此。
>
> 異史氏曰：「幕中多此輩客，無怪京中醜婦巷中，至夕無閑床也。」

TODO
