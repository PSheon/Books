# 《曹操塚》

> 許城外有河水洶湧，近崖深黯。盛夏時有人入浴，忽然若敲刀斧，尸斷浮出；後一人亦如之。轉相驚怪。邑宰聞之，遣多人閘斷上流，竭其水。見崖下有深洞，中置轉輪，輪上排利刃如霜。去輪攻入，中有小碑，字皆漢篆。細視之，則曹孟德墓也。破棺散骨，所殉金寶盡取之。
>
> 異史氏曰：「後賢詩云：『盡掘七十二疑塚，必有一塚葬君尸。』寧知竟在七十二塚之外乎？奸哉瞞也！然千餘年而朽骨不保，變詐亦復何益？嗚呼，瞞之智正瞞之愚也！」

TODO
