# 《布商》

> 布商某至青州境，偶入廢寺，見其院宇零落，嘆悼不已。僧在側曰：「今如有善信，暫起山門，亦佛面之光。」客慨然自任。僧喜，邀入方丈，款待殷勤。僧又舉內外殿閣，並請裝修；客辭不能。僧固強之，詞色悍怒。客懼，請傾囊倒裝，悉以授僧。欲出，僧止之曰：「君竭資實非所願，得毋甘心於我乎？不如先之。」遂握刀相向。客哀求切，不聽。請自經，許之。逼置暗室，且迫促之。適有防海將軍經寺外，遙自缺墻外望見一紅裳女子入僧舍，疑之。下馬入寺，遍搜不得。至暗室所，嚴扃雙扉，僧不肯開，托有妖異。將軍怒，斬關入，則見客縊梁上。救之，復蘇，詰得其情。又械問僧女子所在，實為烏有，蓋神佛現化也。殺僧，財物仍以歸客。客重募修廟宇，從此香火大盛。趙孝廉豐原言之最悉。

TODO
