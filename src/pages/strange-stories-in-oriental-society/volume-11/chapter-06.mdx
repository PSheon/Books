# 《任秀》

> 任建之，魚臺人。販氈裘為業，竭資赴陜。途中逢一人。自言：「申竹亭，宿遷人。」話言投契，盟為昆弟，行止與俱。至陜，任病不起，申善視之，積十餘日，疾大漸。謂申曰：「吾家故無恆產，八口衣食皆恃一人犯霜露。今不幸殂謝異域。君，我手足也，兩千里外，更有誰何！囊金二百餘金，一半君自取之，為我小備殮具，剩者可助資斧；其半寄吾妻子，俾輦吾櫬而歸。如肯攜殘骸旋故里，剛裝資勿計矣。」乃扶枕為書付申，至夕而卒。申以五六金為市薄材，殮已。主人催其移槥，申托尋寺觀，竟遁不返。任家年餘方得確耗。
>
> 任子秀，年十七，方從師讀，由此廢學，欲往尋父柩。母憐其幼，秀哀涕欲死，遂典資治任，俾老僕佐之行，半年始還。殯後家貧如洗。幸秀聰穎，釋服，入魚臺泮。而佻達喜博，母教戒綦嚴，卒不改。一日文宗案臨，試居四等。母憤泣不食，秀慚懼，對母自矢。於是閉戶年餘，遂以優等食餼。母勸令設帳，而人終以其蕩無檢幅，咸誚薄之。
>
> 有表叔張某賈京師，勸赴都，願攜與俱，不耗其資。秀喜從之。至臨清，泊舟關外。時鹽航艤集，帆檣如林。臥後，聞水聲人聲，聒耳不寐。更既靜，忽聞鄰舟骰聲清越，入耳縈心，不覺舊技復癢。竊聽諸客，皆已酣寢，囊中自備千文，思欲過舟一戲。潛起解囊，捉錢踟躕，回思母訓，即復束置。既睡，心怔沖苦不得眠；又起又解，如是者三。興勃發，不可復忍，攜錢徑去。至鄰舟，則見兩人對賭，錢注豐美。置錢幾上，即求入局。二人喜，即與共擲。秀大勝。一客錢盡，即以巨金質舟主，漸以十餘貫作孤注。賭方酣，又有一人登舟來，眈視良久，亦傾囊出百金質主人，入局共博。張中夜醒，覺秀不在舟，聞骰聲，心知之，因詣鄰舟，欲撓沮之。至，則秀胯側積資如山，乃不復言，負錢數千而返。呼諸客並起，往來移運，尚存十餘千。未幾三客俱敗，一舟之錢盡空。客欲賭金，而秀欲已盈，故托非錢不博以難之。張在側，又促逼令歸。三客燥急。舟主利其盆頭，轉貸他舟，得百餘千。客得錢，賭更豪，無何又盡歸秀。
>
> 天已曙，放曉關矣，共運資而返。三客已去。主人視所質二百餘金，盡箔灰耳。大驚，尋至秀舟，告以故，欲取償於秀，及問里居、姓名，知為建之之子，縮頸羞汗而退。過訪榜人，乃知主人即申竹亭也。秀至陜時，亦頗聞其姓字；至此鬼已報之，故不復追其前卻矣。乃以資與張合業而北，終歲獲息倍蓰。遂援例入監。益權子母，十年間財雄一方。

TODO
