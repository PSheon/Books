# 《龍戲蛛》

> 徐公為齊東令。署中有樓，用藏肴餌，往往被物竊食，狼藉於地。家人屢受譙責，因伏伺之。見一蜘蛛大如斗，駭走白公。公以為異，日遣婢輩投餌焉。蛛益馴，饑輒出依人，飽而後去。積年餘，公偶閱案牘，蛛忽來伏幾上。疑其饑，方呼家人取餌，旋見兩蛇夾蛛臥，細裁如箸，蛛爪蜷腹縮，若不勝懼。轉瞬間，蛇暴長粗於卵。大駭欲走。巨霆大作，合家震斃。移時公蘇，夫人及婢僕擊死者七人。公病月餘，尋卒。公為人廉正愛民，柩發之日，民斂錢以送，哭聲滿野。異史氏曰：「龍戲蛛，每意是里巷之訛言耳，乃真有之乎？聞雷霆之擊，必於兇人，奈何以循良之吏，罹此慘毒？天公之憒憒，不已多乎！」

TODO
