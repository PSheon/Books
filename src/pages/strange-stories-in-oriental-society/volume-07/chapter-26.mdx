# 《柳生》

> 周生，順天宦裔也，與柳生善。柳得異人之傳，精袁許之術。嘗謂周曰：「子功名無分，萬鍾之資尚可以人謀，然尊閫薄相，恐不能佐君成業。」未幾婦果亡，家室蕭條，不可聊賴。
>
> 因詣柳，將以卜姻。入客舍坐良久，柳歸內不出。呼之再三，始方出，曰：「我日為君物色佳偶，今始得之。適在內作小術，求月老系赤繩耳。」周喜問之，答曰：「甫有一人攜囊出，遇之否？」曰：「遇之。襤褸若丐。」曰：「此君岳翁，宜敬禮之。」周曰：「緣相交好，遂謀隱密，何相戲之甚也！僕即式微，猶是世裔，何至下昏於市儈？」柳曰：「不然。犁牛尚有子，何害？」周問：「曾見其女耶？」答曰：「未也。我素與無舊，姓名亦問訊知之。」周笑曰：「尚未知犁牛，何知其子？」柳曰：「我以數信之，其人兇而賤，然當生厚福之女。但強合之必有大厄，容復禳之。」周既歸，未肯以其言為信，諸方覓之，迄無一成。
>
> 一日柳生忽至，曰：「有一客，我已代折簡矣。」問：「為誰？」曰：「且勿問，宜速作黍。」周不諭其故，如命治具。俄客至，蓋傅姓營卒也。心內不合，陽浮道譽之；而柳生承應甚恭。少間酒肴既陳，雜惡草具進。柳起告客：「公子向慕已久，每托某代訪，曩夕始得晤。又聞不日遠征，立刻相邀，可謂倉卒主人矣。」飲間傅憂馬病不可騎，柳亦俯首為之籌思。既而客去，柳讓周曰：「千金不能買此友，何乃視之漠漠？」借馬騎歸，歸，因假命周，登門持贈傅。周既知，稍稍不快，已無如何。
>
> 過歲將如江西，投臬司幕。詣柳問卜，柳言：「大吉！」周笑曰：「我意無他，但薄有所獵，當購佳婦，幾幸前言之不驗也，能否？」柳云：「並如君願。」及至江西，值大寇叛亂，三年不得歸。後稍平，選日遵路，中途為土寇所掠，同難人七八位，皆劫其金資釋令去，惟周被擄至巢。盜首詰其家世，因曰：「我有息女，欲奉箕帚，當即無辭。」周不答，盜怒，立命梟斬。周懼，思不如暫從其請，因從容而棄之。遂告曰：「小生所以踟躕者，以文弱不能從戎，恐益為丈人累耳。如使夫婦得相將俱去，恩莫厚焉。」盜曰：「我方憂女子累人，此何不可從也。」引入內，妝女出見，年可十八九，蓋天人也。當夕合巹，深過所望。細審姓氏，乃知其父即當年荷囊人也。因述柳言，為之感嘆。
>
> 過三四日，將送之行，忽大軍掩至，全家皆就執縛。有將官三員監視，已將婦翁斬訖，尋次及周。周自分已無生理，一員審視曰：「此非周某耶？」蓋傅卒已軍功授副將軍矣。謂僚曰：「此吾鄉世家名士，安得為賊！」解其縛，問所從來。周詭曰：「適從江臬娶婦而歸，不意途陷盜窟，幸蒙拯救，德戴二天！但室人離散，求借洪威，更賜瓦全。」傅命列諸俘，令其自認，得之。餉以酒食，助以資斧，曰：「曩受解驂之惠，旦夕不忘。但搶攘間，不遑修禮，請以馬二匹、金五十兩，助君北旋。」又遣二騎持信矢護送之。
>
> 途中，女告周曰：「癡父不聽忠告，母氏死之。知有今日久矣，所以偷生旦暮者，以少時曾為相者所許，冀他日能收親骨耳。某所窖藏巨金，可以發贖父骨，餘者攜歸，尚足謀生產。」囑騎者候於路，兩人至舊處，廬舍已燼，於灰火中取佩刀掘尺許，果得金，盡裝入橐，乃返。以百金賂騎者，使瘞翁尸，又引拜母塚，始行。至直隸界，厚賜騎者而去。周久不歸，家人謂其已死，恣意侵冒，粟帛器具，蕩無存者。聞主人歸，大懼，哄然盡逃；只有一嫗、一婢、一老奴在焉。周以出死得生，不復追問。及訪柳，則不知所適矣。
>
> 女持家逾於男子，擇醇篤者，授以資本而均其息。每諸商會計於簷下，女垂簾聽之，盤中誤下一珠，輒指其訛。內外無敢欺。數年伙商盈百，家數十巨萬矣。乃遣人移親骨厚葬之。
>
> 異史氏曰：「月老可以賄囑，無怪媒妁之同於牙儈矣。乃盜也而有是女耶？培婁無松柏，此鄙人之論耳。婦人女子猶失之，況以相天下士哉！」

TODO
