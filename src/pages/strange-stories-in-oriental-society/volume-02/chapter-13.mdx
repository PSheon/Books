# 《張老相公》

> 張老相公，晉人。適將嫁女，攜眷至江南，躬市奩妝。舟抵金山，張先渡江，囑家人在舟勿爆膻腥。蓋江中有黿怪，聞香輒出，壞舟吞行人，為害已久。張去，家人忘之，炙肉舟中。忽巨浪覆舟，妻女皆沒。
>
> 張回棹，悼恨欲死。因登金山謁寺僧，詢黿之異，將以仇黿。僧聞之，駭言：「吾儕日與習近，懼為禍殃，惟神明奉之；祈勿怒，時斬牲牢，投以半體，則躍吞而去。誰復能相仇哉！」張聞，頓思得計。便招鐵工起爐山半，治赤鐵重百餘斤。審知所常伏處，使二三健男子，以大鉗舉投之，黿躍出，疾吞而下。少時波湧如山；頃之浪息，則黿死已浮水上矣。行旅寺僧並快之，建張老相公祠，肖像其中以為水神，禱之輒應。

TODO