# 《丁前溪》

> 丁前溪，諸城人，富有錢穀，游俠好義，慕郭解之為人。御史行臺按訪之。丁亡去，至安丘遇雨。避身逆旅。雨日中不止。有少年來，館穀豐隆。既而昏暮，止宿其家，莝豆飼畜，給食周至。問其姓字，少年云：「主人楊姓，我其內侄也。主人好交游，適他出，家惟娘子在。貧不能厚客給，幸能垂諒。」問：「主人何業？」則家無資產，惟日設博場以謀升斗。次日雨仍不止，供給弗懈。至暮銼芻，芻束濕，頗極參差。丁怪之。少年曰：「實告客，家貧無以飼畜，適娘子撤屋上茅耳。」丁益異之，謂其意在得直。天明，付之金不受，強付少年持入。俄出仍以反客，云：「娘子言：我非業此獵食者。主人在外，嘗數日不攜一錢，客至吾家，何遂索償乎？」丁贊嘆而別。囑曰：「我諸城丁某，主人歸，宜告之。暇幸見顧。」數年無耗。
>
> 值歲大饑，楊困甚，無所為計，妻漫勸詣丁，從之。至諸城，通姓名於門者，丁茫不憶，申言始憶之。踩履而出，揖客入，見其衣敝踵決，居之溫室，設筵相款，寵禮異常。明日為制冠服，表里溫暖。楊義之，而內顧增憂，褊心不能無少望，居數日殊不言贈別。楊意甚急，告丁曰：「顧不敢隱，僕來時米不滿升。今過蒙推解固樂，妻子如何矣！」丁曰：「是無煩慮，已代經紀矣。幸舒意少留，當助資斧。」走伻招諸博徒，使楊坐而抽頭，終夜得百金，乃送之還。歸見室人，衣履鮮整，小婢侍焉。驚問之，妻言：「自君去後，次日即有車徒齎送布帛米粟，堆積滿屋，云是丁客所贈。又給一婢，為妾驅使。」楊感不自已。由此小康，不屑舊業矣。
>
> 異史氏曰：「貧而好客，飲博浮蕩者優為之，異者，獨其妻耳。受之施而不報，豈人也哉？然一飯之德不忘，丁其有焉。」

TODO
