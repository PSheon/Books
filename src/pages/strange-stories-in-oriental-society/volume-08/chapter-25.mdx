# 《某乙》

> 邑西某乙，故梁上君子也。其妻深以為懼，屢勸止之；乙遂翻然自改。居二三年，貧窶不能自堪，思欲一作馮婦而後已之。乃托貿易，就善卜者以決趨向。術者曰：「東南吉，利小人，不利君子。」兆隱與心合，竊喜。遂南行抵蘇、松間，日游村郭幾數月。偶入一寺，見墻隅堆石子二三枚，心知其異，亦以一石投之，徑趨龕後臥。日既暮，寺中聚語，似有十餘人。忽一人數石，訝其多，因共搜之，龕後得乙，問：「投石者汝耶？」乙諾。詰里居、姓名，乙詭對之。乃授以兵，率與共去。至一巨第，出軟梯，爭逾垣入。以乙遠至，徑不熟，俾伏墻外，司傳遞、守囊橐焉。少頃擲一裹下，又少頃縋一篋下。乙舉篋知有物，乃破篋，以手揣取，凡沉重物，悉納一囊，負之疾走，竟取道歸。由此建樓閣、買良田，為子納粟。邑令匾其門曰「善士」。後大案發，群寇悉獲；惟乙無名籍，莫可查詰，得免。事寢既久，乙醉後時自述之。
>
> 曹有大寇某，得重資歸，肆然安寢。有二三小盜逾垣入，捉之，索金。某不與；棰灼並施，罄所有乃去。某向人曰：「吾不知炮烙之苦如此！」遂深恨盜，投充馬捕，捕邑寇殆盡。獲曩寇，亦以所施者施之。

TODO
