# 《醜狐》

> 穆生，長沙人，家清貧，冬無絮衣。一夕枯坐，有女子入，衣服炫麗而顏色黑醜，笑曰：「得毋寒乎？」生驚問之，曰：「我狐仙也。憐君枯寂，聊與共溫冷榻耳。」生懼其狐，而厭其醜，大號。女以元寶置幾上，曰：「若相諧好，以此相贈。」生悅而從之。床無裀褥，女代以袍。將曉，起而囑曰：「所贈可急市軟帛作臥具，餘者絮衣作饌足矣。倘得永好，勿憂貧也。」遂去。
>
> 生告妻，妻亦喜，即市帛為之縫紉。女夜至，見臥具一新，喜曰：「君家娘子劬勞哉！」留金以酬之。從此至無虛夕。每去，必有所遺。年餘，屋廬修潔，內外皆衣文錦繡，居然素封。女賂貽漸少，生由此心厭之，聘術士至，畫符於門。女嚙折而棄之，入指生曰：「背德負心，至君已極！然此奈何我！若相厭薄，我自去耳。但情義既絕，受於我者須要償也！」忿然而去。
>
> 生懼，告術士。術士作壇，陳設未已，忽顛地下，血流滿頰；視之，割去一耳。眾大懼奔散，術士亦掩耳竄去。室中擲石如盆，門窗釜甑，無復全者。生伏床下，蓄縮汗聳。俄見女抱一物入，貓首猧尾，置床前，嗾之曰：「嘻嘻！可嚼奸人足。」物即齕履，齒利於刃。生大懼，將屈藏之，四肢不能動。物嚼指爽脆有聲。生痛極哀祝，女曰：「所有金珠，盡出勿隱。」生應之。女曰：「呵呵！」物乃止。生不能起，但告以處。女自往搜括，珠鈿衣服之外，止得二百餘金。女少之，又曰：「嘻嘻！」物復嚼。生哀鳴求恕。女限十日償金六百，生諾之，女乃抱物去。
>
> 久之，家人漸聚，從床下曳生出，足血淋漓，喪其二指。視室中財物盡空，惟當年破被存焉；遂以覆生令臥。又懼十日復來，乃貨婢鬻衣，以足其數。至期女果至，急付之，無言而去。自此遂絕。生足創，醫藥半年始愈，而家清貧如初矣。
>
> 狐適近村于氏。於業農家不中資，三年間援例納粟，夏屋連蔓，所衣華服半生家物。主見之，亦不敢問。偶適野，遇女於途，長跪道左。女無言，但以素巾裹五六金，遙擲之，反身徑去。後於氏早卒，女猶時至其家，家中金帛輒亡去。於子睹其來，拜參之，遙祝：「父即去世，兒輩皆若子，縱不撫恤，何忍坐令貧也？」女去，遂不復至。
>
> 異史氏曰：「邪物之來，殺之亦壯；而既受其德，即鬼物不可負也。既貴而殺趙孟，則賢豪非之矣。夫人非其心之所好，即萬鍾何動焉。觀其見金色喜，其亦利之所在，喪身辱行而不惜者歟？傷哉貪人，卒取殘敗！」

TODO
