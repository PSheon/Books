# 《周克昌》

> 淮上貢生周天儀，年五旬，止一子，名克昌，愛暱之。至十三四歲，豐姿益秀；而性不喜讀，輒逃塾從群兒戲，恆終日不返。周亦聽之。一日既暮不歸，始尋之，殊竟烏有。夫妻號啕，幾不欲生。
>
> 年餘昌忽自至，言：「為道士迷去，幸不見害。值其他出，得逃而歸。」周喜極，亦不追問。及教以讀，慧悟倍於曩疇。逾年文思大進，既入郡庠試，遂知名。世族爭婚，昌頗不願。趙進士女有姿，周強為娶之。既入門，夫妻調笑甚歡；而昌恆獨宿，若無所私。逾年秋戰而捷，周益慰。然年漸暮，日望抱孫，故嘗隱諷昌，昌漠若不解。母不能忍，朝夕多絮語。昌變色出曰：「我久欲亡去，所不遽舍者，顧復之情耳。實不能探討房帷以慰所望。請仍去，彼順志者且復來矣。」媼追曳之，已踣，衣冠如蛻。大駭，疑昌已死，是必其鬼也。悲嘆而已。
>
> 次日昌忽僕馬而至，舉家惶駭。近詰之，亦言：為惡人略賣於富商之家，商無子，子焉。得昌後，忽生一子。昌思家，遂送之歸。問所學，則頑鈍如昔。乃知此為昌；其入泮鄉捷者鬼之假也。然竊喜其事未洩，即使襲孝廉之名。入房，婦甚狎熟；而昌靦然有怍色，似新婚者。甫周年，生子矣。異史氏曰：「古言庸福人，必鼻口眉目間具有少庸，而後福隨之；其精光陸離者鬼所棄也。庸之所在，桂籍可以不入闈而通，佳麗可以不親迎而致；而況少有憑借，益之以鉆窺者乎！」

TODO
