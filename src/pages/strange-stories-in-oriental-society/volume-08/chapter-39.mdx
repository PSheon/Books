# 《陸押官》

> 趙公，湖廣武陵人，官宮詹，致仕歸。有少年伺門下，求司筆札。公召入，見其人秀雅，詰其姓名，自言陸押官，不索傭值。公留之，慧過凡僕。往來箋奏，任意裁答，無不工妙。主人與客弈，陸睨之，指點輒勝。趙益優寵之。
>
> 諸僚僕見其得主人青目，戲索作筵。押官許之，問：「僚屬幾何？」會別業主計者約三十餘人，眾悉告之數以難之。押官曰：「此大易。但客多，倉卒不能遽辦，肆中可也。」遂遍邀諸侶，赴臨街店。皆坐。酒甫行，有按壺起者曰：「諸君姑勿酌，請問今日誰作東道主？宜先出資為質，始可放情飲啖；不然，一舉數千，哄然都散，向何取償也？」眾目押官。押官笑曰：「得無謂我無錢耶？我固有錢。」乃起，向盆中捻濕面如拳，碎掐置幾上，隨擲遂化為鼠，竄動滿案。押官任捉一頭裂之，啾然腹破，得小金；再捉，亦如之。頃刻鼠盡，碎金滿前，乃告眾曰：「是不足供飲耶？」眾異之，乃共恣飲。既畢，會直三兩餘，眾秤金，適符其數。
>
> 眾索一枚懷歸，白其異於主人。主人命取金，搜之已亡。反質肆主，則償資悉化蒺藜。僕白趙，趙詰之。押官曰：「朋輩逼索酒食，囊空無資。少年學作小劇，故試之耳。」眾復責償。押官曰：「某村麥穗中，再一簸揚，可得麥二石，足償酒價有餘也。」因浼一人同去。某村主計者將歸，遂與偕往。至則凈麥數斛，已堆場中矣。眾以此益奇押官。
>
> 一日趙赴友筵，堂中有盆蘭甚茂，愛之。歸猶贊嘆之。押官曰：「誠愛此蘭，無難致者。」趙猶未信。凌晨至齋，忽聞異香蓬勃，則有蘭花一盆，箭葉多寡，宛如所見。因疑其竊，審之。押官曰：「臣家所蓄，不下千百，何須竊焉？」趙不信。適某友至，見蘭驚曰：「何酷肖寒家物！」趙曰：「余適購之，亦不識所自來。但君出門時，見蘭花尚在否？」某曰：「我實不曾至齋，有無固不可知。然何以至此？」趙視押官，押官曰：「此無難辨：公家盆破有補綴處，此盆無也。」驗之始信。夜告主人曰：「向言某家花卉頗多，今屈玉趾，乘月往觀。但諸人皆不可從，惟阿鴨無害。」——鴨，宮詹僮也。遂如所請。公出，已有四人荷肩輿，伏候道左。趙乘之，疾於奔馬。俄頃入山，但聞奇香沁骨。至一洞府，見舍宇華耀迥異人間，隨處皆設花石，精盆佳卉，流光散馥，即蘭一種約有數十餘盆，無不茂盛。觀已，如前命駕歸。押官從趙十餘年，後趙無疾卒，遂與阿鴨俱出，不知所往。

TODO
