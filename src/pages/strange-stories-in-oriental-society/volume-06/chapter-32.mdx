# 《閻羅》

> 聞人生，河南人。抱病經日，見一秀才入伏謁床下，謙抑盡禮。已而請生少步，把臂長語，刺刺且行，數里外猶不言別。生佇足，拱手致辭。秀才云：「更煩移趾，僕有一事相求。」生問之，答云：「吾輩悉屬考弊司轄。司主名虛肚鬼王。初見之，例應割髀肉，浼君一緩頰耳。」生驚問：「何罪而至於此？」曰：「不必有罪，此是舊例。苦豐於賄者可贖也，然而我貧。」生曰：「我素不稔鬼王，何能效力？」曰：「君前世是伊大父行，宜可聽從。」
>
> 言次，已入城郭。至一府署，廨宇不甚弘敞，惟一堂高廣，堂下兩碣東西立，綠書大於拷栳，一云「孝弟忠信」，一云「禮義廉恥」。躇階而進，見堂上一匾，大書「考弊司」。楹間，板雕翠色一聯云：「曰校、曰序、曰庠，兩字德行陰教化；上士、中士、下士，一堂禮樂鬼門生。」游覽未已，官已出，鬈發鮐背，若數百年人。而鼻孔撩天，唇外傾，不承其齒。從一主簿吏，虎首人身。有十餘人列侍，半獰惡若山精。秀才曰：「此鬼王也。」生駭極，欲退卻；鬼王已睹，降階揖生上，便問興居。生但諾諾。又云：「何事見臨？」生以秀才意具白之。鬼王色變曰：「此有成例、即父命所不敢承！」氣象森凜，似不可入一詞。生不敢言，驟起告別，鬼王側行送之，至門外始返。生不歸，潛入以觀其變。至堂下，則秀才已與同輩數人，交臂歷指，儼然在徽纆中。一獰人持刀來，裸其股，割片肉，可駢三指許。秀才大嗥欲嗄。
>
> 生少年負義，憤不自持，大呼曰：「慘毒如此，成何世界！」鬼王驚起，暫命止割，蹺履迎生。生忿然已出，遍告市人，將控上帝。或笑曰：「迂哉！藍尉蒼蒼，何處覓上帝而訴之冤也？此輩與閻羅近，呼之或可應耳。」乃示之途。趨而往，果見殿陛威赫，閻羅方坐，伏階號屈。王召訴已，立命諸鬼綰紲提錘而去。少頃，鬼王及秀才並至，審其情確，大怒曰：「憐爾夙世攻苦，暫委此任，候生貴家，今乃敢爾！其去若善筋，增若惡骨，罰今生生世世不得發跡也！」鬼乃棰之，僕地，顛落一齒。以刀割指端，抽筋出，亮白如絲。鬼王呼痛，聲類斬豕。手足並抽訖，有二鬼押去。
>
> 生稽首而出，秀才從其後，感荷殷殷。挽送過市，見一戶垂朱簾，簾內一女子露半面，容妝絕美。生問：「誰家？」秀才曰：「此曲巷也。」既過，中低徊不能舍、遂堅止秀才。秀才曰：「君為僕來，而今踽踽而去，心何忍。」生固辭，乃去。生望秀才去遠，急趨入簾內。女接見，喜形於色。入室促坐，相道姓名。女曰：「柳氏，小字秋華。」一嫗出，為具肴酒。酒闌，入帷，歡愛殊濃，切切訂婚嫁。嫗入曰：「薪水告竭，要耗郎君金資，奈何！」生頓念腰橐空虛，愧惶無聲。久之，曰：「我實不曾攜得一文，官署券保，歸即奉酬。」嫗變色曰：「曾聞夜度娘索逋欠耶？」秋華顰蹙，不作一語。生暫解衣為質，嫗持笑曰：「此尚不能償酒值耳。」呶呶不滿志，與女俱入。生慚，移時，猶冀女出展別，再訂前約。久候無音，潛入窺之，見嫗與女，自肩以上化為牛鬼，目睒睒相對立。大懼，趨出，欲歸，則百道岐出，莫知所從。問之市人，並無知其村名者。徘徊廛肆之間，歷兩昏曉，淒意含酸，響腸鳴餓，進退不能自決。忽秀才過，望見之，驚曰：「何尚未歸，而簡褻若此？」生靦顏莫對。秀才曰：「有之矣！得毋為花夜叉所迷耶？」遂盛氣而往，曰：「秋華母子，何遽不少施面目耶！」去少時，即以衣來付生曰：「淫婢無禮，已叱罵之矣。」送生至家，乃別而去。生暴絕三日而蘇，歷歷為家人言之。

TODO
