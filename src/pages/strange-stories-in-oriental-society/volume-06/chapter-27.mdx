# 《豢蛇》

> 學師劉芳輝，京都人。有妹許聘戴生，出閣有日矣。值北兵入境，父兄恐細弱為累，謀妝送戴家。修飾未竟，亂兵紛入，父子分竄，女為牛錄俘去。從之數日，殊不少狎。夜則臥之別榻，飲食供奉甚殷。又掠一少年來，年與女相上下，儀採都雅。牛錄謂之曰：「我無子，將以汝繼統緒，肯否？」少年唯唯。又指女謂曰：「如肯，即以此女為汝婦。」少年喜，願從所命。牛錄乃使同榻，浹洽甚樂。及枕上各道姓氏，則少年即戴生也。
>
> 陜西某公任鹽秩，家累不從。值姜瓖之變，故里陷為盜藪，音信隔絕。後亂平，遣人探問，則百里絕煙，無處可詢消息。會以復命入都，有老班役喪偶，貧不能娶，公賚數金使買婦。時大兵凱旋，俘獲婦口無算，插標市上，如賣牛馬。遂攜金就擇之。自分金少，不敢問少艾。中一媼甚整潔，遂贖以歸。媼坐床上細認曰：「汝非某班投耶？」驚問所知，曰：「汝從我兒服役，胡不識！」役大駭，急告公。公認之果母也，因而痛哭，倍償之。班役以金多不屑謀媼。見一婦年三十餘，風範超脫，因贖之。即行，婦且走且顧，曰：「汝非某班役耶？」又驚問之，曰：「汝從我夫服役，如何不識！」班役愈駭，導見公，公視之真其夫人，又悲失聲。一日而母妻重聚，喜極，乃以百金為班役娶美婦焉。此必公有大德，故鬼神為之感應。惜言者忘其姓字，秦中或有能道之者。
>
> 異史氏曰：「炎昆之禍，玉石不分，誠然。若公一門，是以聚而傳者也。董思白之後，僅有一孫，今亦不得奉其祭祀，亦朝士之責也。悲夫！」

TODO
