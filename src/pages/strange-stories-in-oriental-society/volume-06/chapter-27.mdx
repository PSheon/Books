# 《豢蛇》

> 泗水山中舊有禪院，四無村落，人跡罕到，有道士棲止其中。或言內多大蛇，故游人絕跡。一少年入山羅鷹，入既深，夜無歸宿，遙見蘭若，趨投之。道士驚曰：「居士何來，幸不為兒輩所見！」即命坐，具饘粥。食未已，一巨蛇入。粗十餘圍，昂首向客，怒目電衏。客大懼。道士以掌擊其額，呵曰：去！」蛇乃俯首入東室。蜿蜒移時，其軀始盡，盤旋其中，一室盡滿。客大懼。道士曰：「此平時所豢養。有我在，不妨，所患客自遇之耳。」客甫坐，又一蛇入，較前略小，約可五六圍。見客遽止，睒眨吐舌如前狀。道士又叱之。亦入室去。室無臥處，半繞梁間，壁上土搖落有聲。客益懼，終夜不眠。早起欲歸，道士送之。出屋門見墻上階下，大如盎盞者，行臥不一。見生人，皆有吞噬狀。客依道士肘腋而行，使送出谷口，乃歸。
>
> 餘鄉有客中州者，寄居蛇佛寺。寺中僧人具晚餐，肉湯甚美，而段段皆圓，類雞項。疑問寺僧：「殺雞何乃得多項？」僧曰：「此蛇段耳。」客大驚，有出門而哇者。既寢，覺胸上蠕蠕，摸之，蛇也，頓起駭呼，僧起曰：「此常事，奚足怪！」因以火照壁間，大小滿墻，榻上下皆是也。次日，僧引入佛殿。佛座下有巨井，井中有蛇，粗如巨甕，探首井邊而不出。爇火下視，則蛇子蛇孫以數百萬計，族居其中。僧云：「昔蛇出為害，佛坐其上以鎮之，其患始平」云。

TODO
