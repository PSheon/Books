# 《狼》

> 昌化滿生，設帳餘杭。偶涉廛市，經臨街閣下，忽有荔殼墜肩頭。仰視，一雛姬憑閣上，妖姿要妙，不覺注目發狂，姬俯哂而入。詢之，知為娼樓賈氏女細侯也。其聲價頗高，自顧不能適願。歸齋冥想，終宵不枕。明日，往投以刺，相見，言笑甚歡，心志益迷。托故假貸同人，斂金如乾，攜以赴女，款洽臻至。即枕上口占一絕贈之云：「膏膩銅盤夜未央，床頭小語麝蘭香。新鬟明日重妝鳳，無復行雲夢楚王。」細侯蹙然曰：「妾雖污賤，每願得同心而事之。君既無婦，視妾可當家否？」生大悅，即叮嚀，堅相約。細侯亦喜曰：「吟詠之事，妾自謂無難，每於無人處，欲效作一首，恐未能便佳，為觀聽所譏。倘得相從，幸以教妾。」因問生：「家田產幾何？」答曰：「薄田半頃，破屋數椽而已。」細侯曰：「妾歸君後，當常相守，勿復設帳為也。四十畝聊足自給，十畝可以種黍，織五匹絹，納太平之稅有餘矣。閉戶相對，君讀妾織，暇則詩酒可遣，千戶侯何足貴！」生曰：「卿身價約可幾多？」曰：「依媼貪志，何能盈也？多不過二百金足矣。可恨妾齒稚，不知重資財，得輒歸母，所私者區區無多。君能辦百金，過此即非所慮。」生曰：「小生之落寞，卿所知也，百金何能自致，有同盟友令於湖南，屢相見招，僕因道遠，故憚於行。今為卿故，當往謀之。計三四月，可以復歸，幸耐相候。」細侯曰：「諾。」生即棄館南游，至則令已免官，以掛誤居民舍，宦囊空虛，不能為禮。生落魄難返，就邑中授徒焉。三年，莫能歸。偶笞弟子，弟子自溺死。東翁痛子而訟師，因被逮囹圄。幸有他門人，憐師無過，時致饋遺，得以無苦。
>
> 細侯自別生，杜門不交一客。母詰知故，而志不可奪，亦姑聽之。有富賈慕細侯名，托媒于媼。務在必得，不靳直。細侯不可，賈以負販詣湖南，敬偵生耗。時獄已將解，賈以金賂當事吏，使久錮之。歸告媼云：「生已瘐死。」細侯不信。媼曰：「無論滿生已死，縱或不死，與其從窮措大以椎布終也，何如衣錦而厭粱肉乎？」細侯曰：「滿生雖貧，其骨清也；守齷齪商，誠非所願。且道路之言，何足憑信！」賈又轉囑他商，假作滿生絕命書寄細侯，以絕其望。細侯得書，朝夕哀哭，媼曰：「我自幼於汝，撫育良劬。汝成人二三年，所得報日亦無多。既不願隸籍，又不肯嫁，何以能生活？」細侯不得己，遂嫁賈。賈衣服簪環，供給豐侈。年餘，生一子。
>
> 無何，生得門人力，昭雪出獄，始知賈之錮己也。然念素無嫌隙，反復不得其由，門人義助資斧得歸，既聞細侯已嫁，心甚激楚，因以所苦，托市媼賣漿者達細侯。細侯大悲，方悟前此多端，悉賈之詭謀。乘賈他出，殺抱中兒，攜所有以歸滿；凡賈家服飾，一無所取。賈歸，怒訟於官。官原其情，竟置不問。嘻！破鏡重歸，盟心不改，義實可嘉。然必殺子而行，未免太忍矣！

TODO
