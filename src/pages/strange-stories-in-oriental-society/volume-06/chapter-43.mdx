# 《孫生》

> 臨江高蕃，少慧，儀容秀美，十四歲入邑庠。富室爭女之，生選擇良苛，屢梗父命。父仲鴻年六十，止此子，寵惜之，不忍少拂。
>
> 東村有樊翁者，授童蒙於市肆，攜家僦生屋。翁有女，小字江城，與生同甲，時皆八九歲，兩小無猜，日共嬉戲。後翁徙去，積四五年，不復聞問。一日，生於隘巷中，見一女郎，艷美絕俗，從以小鬟僅六七歲，不敢傾顧但斜睨之。女停睇若欲有言，細視之江城也。頓大驚喜。各無所言，相視呆立，移時始別，兩情戀戀。生故以紅巾遺地而去，小鬟拾之，喜以授女。女入袖中，易以己巾，偽謂鬟曰：「高秀才非他人，勿得諱其遺物，可追還之。」小鬟果追付生，生得巾大喜。歸見母，請與論婚。母曰：「家無半間屋，南北流寓，何足匹偶？」生曰：「我自欲之，固當無悔。」母不能決，以商仲鴻，鴻執不可。生聞之悶悶，嗌不容粒。母憂之，謂高曰：「樊氏雖貧，亦非狙儈無賴者比。我請過其家，倘其女可偶，當亦無害。」高曰：「諾。」母托燒香黑帝祠，詣之。見女明眸秀齒，居然娟好，心大愛悅。遂以金帛厚贈之，實告以意。樊媼謙抑而後受盟。歸述其情，生始解顏為笑。
>
> 逾歲擇吉迎女歸，夫妻相得甚歡。而女善怒，反眼若不相識，詞舌嘲啁，常聒於耳。生以愛故，悉含忍之。翁媼聞之，心弗善也，潛責其子。為女所聞，大恚，詬罵彌加。生稍稍反其惡聲，女益怒，撻逐出戶，闔其扉。生嚁嚁門外，不敢叩關，抱膝宿簷下。女從此視若仇。其初，長跪猶可以解，漸至屈膝無靈，而丈夫益苦矣。翁姑薄讓之，女抵牾不可言狀。翁姑忿怒，逼令大歸。
>
> 樊慚懼，浼交好者請於仲鴻，仲鴻不許。年餘，生出遇岳，岳邀歸其家，謝罪不遑。妝女出見，夫婦相看，不覺惻楚。樊乃沽酒款婿，酬勸甚殷。日暮堅止留宿，掃別榻，使夫婦並寢。既曙辭歸，不敢以情告父母，掩飾彌縫。自此三五日，暫一寄岳家宿，而父母不知也。樊一日自詣仲鴻。初不見，迫而後見之。樊膝行而請，高不承，諉諸其子。樊曰：「婿昨夜宿僕家，不聞有異言。」高驚問：「何時寄宿？」樊具以告。高赧謝曰：「我固不知。彼愛之，我獨何仇乎？」樊既去，高呼子而罵，生但俯首，不少出氣。言間，樊已送女至。高曰：「我不能為兒女任過，不如各立門戶，即煩主析爨之盟。」樊勸之，不聽。遂別院居之，遣一婢給役焉。
>
> 月餘，頗相安，翁嫗竊慰。未幾女漸肆，生面上時有指爪痕，父母明知之，亦忍不置問。一日生不堪撻楚，奔避父所，芒芒然如鳥雀之被鸇毆者。翁媼方怪問，女已橫梃追入，竟即翁側捉而棰之。翁姑涕噪，略不顧贍，撻至數十，始悻悻以去。高逐子曰：「我惟避囂，故析爾。爾固樂此，又焉逃乎？」
>
> 生被逐，徙倚無所歸。母恐其折挫行死，今獨居而給之食。又召樊來，使教其女。樊入室，開諭萬端，女終不聽，反以惡言相苦。樊拂衣去，誓相絕。無何樊翁憤生病，與嫗相繼死。女恨之，亦不臨吊，惟日隔壁噪罵，故使翁姑聞。高悉置不知。
>
> 生自獨居，若離湯火，但覺淒寂。暗以金啖媒媼李氏，納妓齋中，往來皆以夜。久之，女微聞之，詣齋嫚罵。生力白其誣，矢以天日，女始歸。自此日伺生隙。李媼自齋中出，適相遇，急呼之；媼神色變異，女愈疑，謂媼曰：「明告所作，或可宥免；若有隱秘，撮毛盡矣！」媼戰而告曰：「半月來，惟勾欄李雲娘過此兩度耳。適公子言，曾於玉笥山見陶家婦，愛其雙翹，囑奴招致之。渠雖不貞，亦未便作夜度娘，成否故未必也。」女以其言誠，姑從寬恕。媼欲去，又強止之。日既昏，呵之曰：「可先往滅其燭，便言陶家至矣。」媼如其言。女即速入。生喜極，挽臂促坐，具道饑渴。女默不語，生暗中索其足，曰：「山上一覲仙容，介介獨戀是耳。」女終不語。生曰：「夙昔之願，今始得遂，何可覿面而不識也？」躬自促火一照，則江城也。大懼失色，墮燭於地，長跪觳觫，若兵在頸。女摘耳提歸，以針刺兩股殆遍，乃臥以下床，醒則罵之。生以此畏若虎狼，即偶假以顏色，枕席之上，亦震懾不能為人。女批頰而叱去之，益厭棄不以人齒。生日在蘭麝之鄉，如犴狴中人，仰獄吏之尊也。女有兩姊，俱適諸生。長姊平善，訥於口，常與女不相洽。二姊適葛氏，為人狡黠善辯，顧影弄姿，貌不及江城，而悍妒與埒。姊妹相逢無他語，惟各以閫威自鳴得意。以故二人最善。生適戚友，女輒嗔怒；惟適葛所，知而不禁。一日飲葛所，既醉，葛嘲曰：「子何畏之甚？」生笑美曰：「天下事頗多不解：我之畏，畏其也，乃有美不及內人，而畏甚於僕者，惑不滋甚哉？」葛大慚，不能對。婢聞，以告二姊。二姊怒，操杖遽出，生見其兇，跴屣欲走。杖起，已中腰膂，三杖三蹶而不能起。誤中顱，血流如沈。二姊去，生蹣跚而歸。
>
> 妻驚問之，初以迕姨故，不敢遽告；再三研詰，始具陳之。女以帛束生首，忿然曰：「人家男子，何煩他撻楚耶！」更短袖裳，懷木杵，攜婢徑去。抵葛家，二姊笑語承迎，女不語，以杵擊之，僕；裂褲而痛楚焉。齒落唇缺，遺失溲便。女返，二姊羞憤，遣夫赴訴於高。生趨出，極意溫恤，葛私語曰：「僕此來，不得不爾。悍婦不仁，幸假手而懲創之，我兩人何嫌焉。」女已聞之，遽出，指罵曰：「齷齪賊！妻子虧苦，反竊竊與外人交好！此等男子，不宜打煞耶！」疾呼覓杖。葛大窘，奪門竄去。生由此往來全無一所。
>
> 同窗王子雅過之，宛轉留飲。飲間，以閨閣相謔，頻涉狎褻。女適窺客，伏聽盡悉，暗以巴豆投湯中而進之。未幾吐利不可堪，奄存氣息。女使婢問之曰：「再敢無禮否？」始悟病之所自來，呻吟而哀之，則綠豆湯已儲待矣，飲之乃止。從此同人相戒，不敢飲於其家。
>
> 王有酤肆，肆中多紅梅，設宴招其曹侶。生托文社，稟白而往。日暮，既酣，王生曰：「適有南昌名妓，流寓此間，可以呼來共飲。」眾大悅。惟生離席，興辭，群曳之曰：「閫中耳目雖長，亦聽睹不至於此。」因相矢緘口，生乃復坐。少間妓果出，年十七八，玉佩丁冬，雲鬟掠削。問其姓，云：「謝氏，小字芳蘭。」出詞吐氣，備極風雅，舉座若狂。而芳蘭猶屬意生，屢以色授。為眾所覺，故曳兩人連肩坐。芳蘭陰把生手，以指書掌作「宿」字。生於此時，欲去不忍，欲留不敢，心如亂絲，不可言喻。而傾頭耳語，醉態益狂，榻上胭脂虎，亦並忘之。少選，聽更漏已動，肆中酒客愈稀，惟遙座一美少年對燭獨酌，有小僮捧巾侍焉；眾竊議其高雅。無何，少年罷飲，出門去。僮返身入，向生曰：「主人相候一語。」眾則茫然，惟生顏色慘變，不遑告別，匆匆便去。蓋少年乃江城，僮即其家婢也。
>
> undefined

TODO
