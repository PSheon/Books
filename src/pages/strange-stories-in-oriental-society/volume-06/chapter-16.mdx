# 《吳門畫工》

> 吳門一畫工，喜繪呂祖，每想象神會，希幸一遇，虔結在念，靡刻不存。一日，有群丐飲郊郭間，內一人敝衣露肘，而神採軒豁。心疑呂祖，諦視，愈覺其確，遂捉其臂曰：「君呂祖也。」丐者大笑。某堅執為是，伏拜不起。丐者曰：「我即呂祖，汝將奈何？」某叩頭，求指教。丐者曰：「汝能相識，可謂有緣。然此處非語所，夜間當相見也。」轉盼遂杳，駭嘆而歸。
>
> 至夜，果夢呂祖來，曰：「念子志慮專凝，特來一見。但汝骨氣貪吝，不能為仙。我使見一人可也。」即向空一招，遂有一麗人躡空而下，服飾如貴嬪，容光袍儀，煥映一室。呂祖曰：「此乃董娘娘，子謹志之。」既而又問：「記得否？」答曰：「已記之。」又曰：「勿忘卻。」俄而麗者去，呂祖亦去。醒而異之，即夢中所見，肖像而藏之，終亦不解所謂。
>
> 後數年偶游於都。會董妃卒，上念其賢，將為肖像。諸工群集，口授心擬，終不能似。某忽憶念夢中麗者，得無是耶？以圖呈進。宮中傳覽，俱謂神肖。上大悅，授官中書，辭不受；賜萬金。名大噪。貴戚家爭齎重幣，求為先人傳影。凡懸空摹寫，無不曲肖。浹辰之間，累數萬金。萊蕪朱拱奎曾見其人。

TODO
