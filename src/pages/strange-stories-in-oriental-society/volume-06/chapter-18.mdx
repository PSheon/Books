# 《胡大姑》

> 濟南戚安期，素佻達，喜狎妓，妻婉戒之不聽。妻林氏，美而賢。會北兵入境被俘去，暮宿途中欲相犯，林偽許之。適兵佩刀系床頭，急抽刀自刎死，兵舉而委諸野。次日，拔舍去。有人傳林死，戚痛悼往。視之，有微息。負而歸，目漸動，稍嚬呻，輕扶其項，以竹管滴瀝灌飲，能咽。戚撫之曰：「卿萬一能活，相負者必遭兇折！」半年，林平復如故；惟首為頸痕所牽，常苦左顧。戚不以為醜，愛戀逾於平昔，曲巷之游從此絕跡。林自覺形穢，將為置媵，戚執不可。
>
> 居數年，林不育，因勸納婢，戚曰：「業誓不二，鬼神鑒之。即嗣續不承，亦吾命耳。若不應絕，卿豈老而不能生耶？」林乃托疾，使戚獨宿，遣婢海棠臥其床下。既久，陰以宵情問婢。婢曰：「並無。」林不信。至夜，戒婢勿住，自詣婢所臥。少間，聞床上睡息已動。潛起，登床捫之。戚問誰，林耳語曰：「我海棠也。」戚拒卻曰：「我有盟誓，不敢更也。若似曩年，尚須汝奔就耶？」林乃下床去。戚仍孤眠。林又使婢托已往就之。戚念妻生平從不肯作不速之客，疑而摸其項，無痕，知為婢，又叱之。婢慚而退。及明，以情告林，使速嫁婢。林笑曰：「君亦不必過執。倘得一丈夫子，豈不幸甚。」戚曰：「倘背盟誓，鬼責將及，尚望延宗嗣乎？」
>
> 林一日笑語戚曰：「凡農家者流，苗與秀不可知，播種常例不可違。晚間耕耨之期至矣。」戚笑會之。既夕，林滅燭呼婢，使臥己衾中。戚入就榻，戲曰：「佃人來矣。深愧錢鎛不利，負此良田。」婢不語。婢及舉事，小語戚曰：「私處小腫，顛猛不任。」戚體意溫恤之。事已，婢偽起溺，以林易之。從此時值落紅，輒一為之，而戚不知也。未幾，婢腹震，林氏每使靜坐，不令給役於前。故謂戚曰：「妾勸內婢，而君弗聽。設爾日冒妾時，君誤信之。交而得孕，將復如何？」戚曰：「留犢鬻母。」林不言。無何婢舉一子，林暗買乳媼，抱養母家。積四五年，又產一子一女。長名長生已七歲，就外祖家讀書。林半月輒托歸寧，一往看視。婢年益長，戚時時促遣之。林輒諾。婢日思兒女，林乃竊為上鬟，送詣母所。林謂戚曰：「日謂我不嫁海棠，母家有一義男，業配之。」又數年，子女俱長成。
>
> 值戚初度，林先期治具，為候賓客。戚嘆曰：「歲月騖過，忽已半世。幸各強健，家亦不至凍餒。所闕者，膝下一點耳。」林曰：「君執拗，不從妾言，夫誰怨？然欲得男，兩亦甚易，何況一也？」戚解顏曰：「既言不難，明日便索兩男。」林曰：「易耳，易耳！」早起，命駕至母家，嚴妝子女，載與俱歸。入門，令雁行立，呼父叩祝千秋。拜已而起，相顧嬉笑。戚駭怪不解。林曰：「君索兩男，妾添一女。」始為詳述本末。戚喜曰：「何不早告？」曰：「早告，恐絕其母。今子已成立，尚可絕其母乎？」戚感極涕泣。遂迎婢歸，偕老焉。
>
> 異史氏曰：「女有存心如林氏者，可謂賢德矣。」

TODO
