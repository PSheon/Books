# 《秦檜》

> 青州馮中堂家殺一豕，燖去毛鬣，肉內有字，云：「秦檜七世身。」烹而啖之，其肉臭惡，因投諸犬。嗚呼！檜之肉，恐犬亦不當食之矣！
>
> 聞益都人說：「中堂之祖，前身在宋朝為檜所害，故生平最敬岳武穆。於青州城北通衢旁建嶽王殿，秦檜。萬俟卨伏跪地下。往來行人瞻禮岳王，則投石檜、卨，香火不絕。後大兵征於七之年，馮氏子孫毀岳王像。數里外有俗祠「子孫娘娘」，因舁檜、卨其中，使朝跪焉。百世下必有杜十姨、伍髭須之誤，甚可笑也。
>
> 又青州城內舊有「淡臺子羽祠」。當魏璫烜赫時，世家中有媚之者，就子羽毀冠去須，改作魏監。此亦駭人聽聞者也。

TODO
