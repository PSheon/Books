# 《浙東生》

> 浙東生房某客於陜，教授生徒。嘗以膽力自詡。一夜裸臥，忽有毛物從空墮下，擊胸有聲。覺大如犬，氣咻咻然，四足撓動。大懼欲起，物以兩足撲倒之，恐極而死。經一時許，覺有人以尖物穿鼻，大嚏乃蘇。見室中燈火熒熒，床邊坐一美人，笑曰：「好男子！膽氣固如此耶！」生知為狐，益懼。女漸與戲，膽始放，遂共狎呢。積半年，如琴瑟之好。一日女臥床頭，生潛以獵網蒙之。女醒不敢動，但哀乞。生笑不前。女忽化白氣從床下出，恚曰：「終非好相識！可送我去。」以手曳之，身不覺自行。出門，凌空翕飛。食頃，女釋手，生暈然墜落。
>
> 適世家園中有虎阱，揉木為圈，結繩作網，以覆其口。生墜網上，網為之側，以腹受網，身半倒懸。下視，虎蹲阱中，仰見臥人，躍上，近不盈尺，心膽俱碎。園丁來飼虎，見而怪之，扶上，已死。移時漸蘇，備言其故。其地乃浙界，離家已四百餘里矣。主人贈以資遣歸。歸告人：「雖得兩次死，然非狐則貧不能歸也。」

TODO
