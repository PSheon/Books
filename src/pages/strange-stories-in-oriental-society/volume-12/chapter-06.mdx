# 《杜小雷》

> 杜小雷，益都之西山人。母雙盲。杜事之孝，家雖貧，甘旨無缺。一日將他適，市肉付妻，令作餺飥。妻最忤逆，切肉時雜蜣螂其中。母覺臭惡不可食，藏以待子。杜歸，問：「餺飥美乎？」母搖首，出示子。杜裂視，見蜣螂，怒甚。入室欲撻妻，又恐母聞。上榻籌思，妻問之，不語。妻自餒，徬徨榻下。久之喘息有聲。杜叱曰：「不睡待敲撲耶！」亦覺寂然。起而燭之，但見一豕，細視，則兩足猶人，始知為妻所化。邑令聞之，縶去，使游四門，以戒眾人。譚薇臣曾親見之。

TODO
