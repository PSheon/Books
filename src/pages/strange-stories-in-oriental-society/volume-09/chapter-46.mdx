# 《喬女》

> 平原喬生有女黑醜，壑一鼻，跛一足。年二十五六，無問名者。邑有穆生四十餘，妻死，貧不能續，因聘焉。三年生一子。未幾穆生卒，家益索，大困，則乞憐其母。母頗不耐之。女亦憤不復返，惟以紡織自給。
>
> 有孟生喪偶，遺一子烏頭，裁周歲，以乳哺乏人，急於求配；然媒數言，輒不當意。忽見女，大悅之，陰使人風示女。女辭焉，曰：「饑凍若此，從官人得溫飽，夫寧不願？然殘醜不如人，所可自信者，德耳。又事二夫，官人何取焉！」孟益賢之，使媒者函金加幣而悅其母母悅，自詣女所固要之，女志終不奪。母慚，願以少女字孟，家人皆喜，而孟殊不願。居無何，孟暴疾卒，女往臨哭盡哀。孟故無戚黨，死後，村中無賴悉憑陵之，家具攜取一空。方謀瓜分其田產，家人又各草竊以去，惟一嫗抱兒哭帷中。女問得故，大不平。聞林生與孟善，乃踵門而告曰：「夫婦、朋友，人之大倫也。妾以奇醜為世不齒，獨孟生能知我。前雖固拒之，然固已心許之矣。今身死子幼，自當有以報知己。然存孤易，禦侮難，若無兄弟父母，遂坐視其子死家滅而不一救，則五倫可以無朋友矣。妾無所多須於君，但以片紙告邑宰；撫孤，則妾不敢辭。」林曰：「諾。」女別而歸。林將如其所教；無賴輩怒，咸欲以白刃相仇。林大懼，閉戶不敢復行。女見數日寂無音，問之，則孟氏田產已盡矣。
>
> 女忿甚，挺身自詣官。官詰女屬孟何人，女曰：「公宰一邑，所憑者理耳。如其言妄，即至戚無所逃罪；如非妄，則道路之人可聽也。」官怒其言戇，呵逐而出。女冤憤無伸，哭訴於搢紳之門。某先生聞而義之，代剖於宰。宰按之果真，窮治諸無賴，盡返所取。
>
> 或議留女居孟第，撫其孤；女不肯。扃其戶，使媼抱烏頭從與俱歸，另舍之。凡烏頭日用所需，輒同嫗啟戶出粟，為之營辨；己錙銖無所沾染，抱子食貧，一如曩昔。積數年烏頭漸長，為延師教讀；己子則使學操作。嫗勸使並讀，女曰：「烏頭之費，其所自有；我耗人之財以教己子，此心何以自明？」又數年，為烏頭積粟數百石，乃聘於名族，治其第宅，析令歸。烏頭泣要同居，女從之；然紡績如故。烏頭夫婦奪其具，女曰：「我母子坐食，心甚不安。」遂早暮為之紀理，使其子巡行阡陌，若為傭然。烏頭夫妻有小過，輒斥譴不少貸；稍不悛，則怫然欲去。夫妻跪道悔詞始止。未幾烏頭入泮，又辭欲歸。烏頭不可，捐聘幣，為穆子完婚。女乃析子令歸。烏頭留之不得，陰使人於近村為市恆產百畝而後遺之。後女疾求歸。烏頭不聽。病益篤，囑曰：「必以我歸葬！」烏頭諾。既卒，陰以金啖穆子，俾合葬於孟。及期，棺重，三十人不能舉。穆子忽僕，七孔血出，自言曰：「不肖兒，何得遂賣汝母！」烏頭懼，拜祝之，始愈。乃復停數日，修治穆墓已，始合厝之。
>
> 異史氏曰：「知己之感，許之以身，此烈男子之所為也。彼女子何知，而奇偉如是？若遇九方皋，直牡視之矣。」

TODO
