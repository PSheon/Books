# 《鳥語》

> 中州境有道士，募食鄉村。食已聞鸝鳴，因告主人使慎火。問故，答曰：「鳥云：『大火難救，可怕！』」眾笑之，竟不備。明日果火，延燒數家，始驚其神。好事者追及之，稱為仙。道士曰：「我不過知鳥語耳，何仙乎！」適有皂花雀鳴樹上，眾問何語。曰：「雀言：『初六養之，初六養之；十四、十六殤之。』想其家雙生矣。今日為初十，不出五六日，當俱死也。」詢之果生二子，無何並死，其日悉符。
>
> 邑令聞其奇，招之，延為客。時群鴨過，因問之。對曰：「明公內室必相爭也。鴨曰：『罷罷！偏向他！』」令大服，蓋妻妾反唇，令適被喧聒而出也。因留居署中，優禮之。時辨鳥言，多奇中。而道士樸野多肆言，輒無顧忌。令最貪，一切供用諸物，皆折為錢以入之。一日方坐，群鴨復來，令又詰之。答曰：「今日所言，不與前同，乃為明公會計耳。」問：「何計？」曰：「彼云：『蠟燭一百八，銀朱一千八。』」令慚，疑其相譏。道士求去，不許。逾數日宴客，忽聞杜宇。客問之，答云：「鳥曰：『丟官而去。』」眾愕然失色。令大怒，立逐而出。未幾令果以墨敗。嗚呼！此仙人儆戒之，惜乎危厲熏心者，不之悟也！
>
> 齊俗呼蟬曰「稍遷」，其綠色者曰「都了」。邑有父子，俱青、社生，將赴歲試，忽有蟬落襟上。父喜曰：「稍遷，吉兆也。」一僮視之，曰：「何物稍遷，都了而已。」父子不悅。已而果皆被黜。

TODO
