# 《泥書生》

> 羅村有陳代者少蠢陋，娶妻某氏頗麗。自以婿不如人，鬱鬱不得志。然貞潔，婆媳亦相安。一夕獨宿，忽聞風動扉開，一書生入，脫衣巾，就婦共寢。婦駭懼，苦拒，而肌膚頓軟，聽其狎褻而去。自是夜無虛夕。月餘，形容枯瘁，母怪問之，初慚怍不欲言，固問，始以情告。母駭曰：「此妖也！」百術禁咒，終不能絕。乃使陳代伏匿室中，操杖以伺。夜分書生復來，置冠幾上，又脫袍服，搭椸架上。才欲登榻，忽驚曰：「咄咄！有生人氣！」急復披衣。代暗中暴起，擊中腰脅，塔然作聲。四壁張顧，書生已杳。束薪爇照，泥衣一片墮地上，案頭泥巾猶存。

TODO
