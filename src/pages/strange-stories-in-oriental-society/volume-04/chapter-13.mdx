# 《諸城某甲》

> 諸城孫景夏學師言：其邑中某甲，值流寇亂，被殺，首墜胸前。寇退，家人得尸，將舁瘞之，聞其氣縷縷然，審視之，咽不斷者盈指。遂扶其頭荷之以歸。經一晝夜能呻，以匕箸稍哺飲食，半年竟愈，又十餘年，與二三人聚談，或作一解頤語，眾為哄堂，甲亦鼓掌。一俯仰間，刀痕暴裂，頭墮血流，共視之已死。父訟笑者，眾斂金賂之，乃葬甲。
>
> 異史氏曰：「一笑頭落，此千古第一大笑也。頭連一線而不死，直待十年後成一笑獄，豈非二三鄰人，負債前生者耶！」

TODO
