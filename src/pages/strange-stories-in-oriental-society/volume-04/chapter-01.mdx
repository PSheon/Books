# 《餘德》

> 武昌尹圖南有別第，嘗為一秀才稅居，半年來亦未嘗過問。一日遇諸其門，年最少，而容儀裘馬，翩翩甚都。趨與語，卻又蘊藉可愛。異之，歸語妻，妻遣婢托遺問以窺其室。室有麗姝，美艷逾於仙人。一切花石服玩，俱非耳目所經。尹不測其何人，詣門投謁，適值他出。翼日卻來拜答，展其刺呼，始知餘姓德名。語次細審官閥，言殊隱約，固詰之，則曰：「欲相還往，僕不敢自絕。應知非寇竊通逃者，何須必知來歷。」尹謝之。命酒款宴，言笑甚歡。向暮，有昆侖捉馬挑燈，迎導以去。
>
> 明日折簡報主人。尹至其家，見屋壁俱用明光紙裱，潔如鏡，金狻猊爇異香，一碧玉瓶插鳳尾孔雀羽各二，各長二尺餘；一水晶瓶浸粉花一樹，不知何名，亦高二尺許，垂枝覆幾外，葉疏花密，含苞未吐，花狀似濕蝶斂翼，蒂即如須。筵間不過八簋，豐美異常。即命童子擊鼓催花為令。鼓聲既動，則瓶中花顫顫欲折，俄而蝶翅漸張，既而鼓歇，淵然一聲，蒂須頓落，即為一蝶飛落尹衣。余笑起飛一巨觥，酒方引滿，蝶亦揚去。頃之鼓又作，兩蝶飛集餘冠。余笑云：「作法自斃矣。」亦引二觥。三鼓既終，花亂墮，翩翩而下，惹袖沾衿。鼓童笑來指數：尹得九籌，餘得四籌。尹已薄醉，不能盡籌，強引三爵，離席亡去。由是益奇之。
>
> 然其為人寡交與，每闔門居，不與國人通吊慶。尹逢人輒宣，聞其異者爭交歡餘，門外冠蓋相望。餘頗不耐，忽辭主人去。去後，尹入其家，空庭灑掃無纖塵，燭淚堆擲青階下，窗間零帛斷綿，指印宛然。惟舍後遺一小白石缸，可受石許。尹攜歸貯水養朱魚，經年水清如初貯，後為傭保移石誤碎之，水蓄並不傾瀉。視之缸宛在，捫之虛軟。手入其中，水隨手洩，出其手則復合，冬月不冰。一夜忽結為晶，魚游如故。尹畏人知，常置密室，非子婿不以示也。久之漸播，索玩者紛錯於門。臘月忽解為水，陰濕滿地，魚亦渺然，其舊缸殘石猶存。忽有道士踵門求之，尹出以示，道士曰：「此龍宮蓄水器也。」尹述其破而不洩之異。道士曰：「此缸之魂也。」殷殷然乞得少許。問其何用，曰：「以屑合藥，可得永壽。」予一片，歡謝而去。

TODO
